Волонтерська команда «4.5.0 Волонтери Полтавщини"— це спільнота активних, цілеспрямованих і, найголовніше, самоорганізованих людей, яких об’єднує спільний поклик — підтримка Збройних Сил України та віра в Перемогу.
Ми працюємо не за наказом і не за статусом. Ми працюємо з альтруїзму, з внутрішньої потреби бути корисними, з глибокого усвідомлення відповідальності перед тими, хто сьогодні захищає нашу країну. Нас об’єднують високі духовні цінності, любов до своєї держави та бажання жити у безпеці, вдома, у вільній Україні.
Команда «4.5.0» активно проводить благодійні збори через донатні карти, організовує ярмарки, на яких представлені домашня випічка, смаколики, сувеніри, вироби ручної роботи. У кожен шматочок, у кожну річ вкладені тепло рук і щире серце — заради однієї мети: допомоги нашим захисникам.
Важливою опорою для нас є небайдужі підприємства та бізнеси, які мають чітку громадянську позицію і підтримують українських військових, дякуючи їм за можливість жити й працювати вдома. Значний внесок роблять і пенсіонери — своїми невеликими, але надзвичайно цінними донатами, теплими в’язаними шкарпетками, домашньою консервацією та корисними речами. У цих посилках — турбота, любов і справжнє людське тепло.
Окремим напрямом діяльності команди є підтримка військових у медичних закладах. Наші волонтери відвідують захисників, які проходять лікування та реабілітацію, приносячи їм не лише необхідні речі, а й частинку дому, вдячності та моральної підтримки. До команди долучаються перукарі, які безкоштовно роблять стрижки військовим. Часто це люди, які після власного робочого дня знаходять сили бути поруч із тими, кому зараз найважче.
Особливе місце в нашій діяльності займають прапори, шеврони, трофеї та подяки, передані або запропоновані для благодійного продажу військовими з різних напрямків і бойових бригад. Кожен такий прапор — це не просто тканина чи символ, а знак довіри й глибокої вдячності за роботу, яку щодня виконують "Волонтери Полтавщини  4.5.0». За кожним із них — реальні історії, підрозділи та люди. Усі кошти від їх реалізації спрямовуються виключно на підтримку українських захисників.
Ми не є офіційно зареєстрованою організацією і не маємо формального статусу волонтерів. Нам не потрібні подяки чи визнання. Нам потрібна Перемога. Кожен член команди має свою роботу, свої обов’язки й власне життя, але свій вільний час ми свідомо віддаємо волонтерству — бо працюємо за покликом душі.
Ми переконані: кожен небайдужий до України може стати активною частиною команди «4.5.0». Волонтерство не має єдиного формату — у кожного свій ресурс, свій темп і свої можливості. Саме тому ми відкриті до співпраці й до людей, які вміють і хочуть працювати в команді.
Ви можете долучитися до проведення благодійних ярмарків, допомагати з підготовкою заходів, брати участь у поїздках, або підтримувати нас у внутрішній організаційній роботі, яка часто залишається «за кадром», але є надзвичайно важливою.
Кожна пара рук, кожна ідея, кожна година часу має значення. Якщо вам близькі наші цінності й ви відчуваєте внутрішній поклик бути корисними — ми раді бачити вас у команді.